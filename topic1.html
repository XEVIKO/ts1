<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
<p>Executive Summary</p>
<p>
ตัวเลขตลาดแรงงาน และอัตราเงินเฟ้อในสหรัฐฯ ซึ่งเป็นสองเป้าหมายหลักที่ Fed ใช้ในการตัดสินใจปรับเปลี่ยนนโยบายการเงิน ลดความร้อนแรงลง กลับเข้าสู่ภาวะสมดุลโดยสมบูรณ์
โดยการปรับใช้นโยบายการเงินเข้มงวดขึ้นตั้งแต่ 2 ปีก่อน ส่งผลให้อัตราตำแหน่งงานเปิดใหม่ (Job openings rate) ซึ่งสะท้อนอุปสงค์ในตลาดแรงงาน ลดลงมาเข้าใกล้ระดับอัตราว่างงาน (Unemployment rate) ซึ่งสะท้อนอุปทานในตลาดแรงงาน เป็นสัญญาณสำคัญที่บ่งชี้ว่าตลาดแรงงานสหรัฐฯกลับเข้าสู่ภาวะสมดุลโดยสมบูรณ์
ในขณะที่ อัตราเงินเฟ้อ (Core PCE) ปรับลดลงมาอยู่ที่ 2.6% ในเดือน พ.ค. ต่ำกว่าระดับที่ Fed เริ่มปรับลดดอกเบี้ยในช่วงปี 1970-1980 เป็นอย่างมาก และต่ำกว่าระดับ 2.8% ที่ Fed เริ่มปรับลดดอกเบี้ยในช่วงภาวะเงินเฟ้อต่ำ หรือหลังปี 1980 เป็นต้นมา
ตลาดแรงงานที่เริ่มอ่อนกำลังลง และอัตราเงินเฟ้อที่ปรับลดลง ต่ำกว่ารอบการลดดอกเบี้ยในอดีต น่าจะทำให้ Fed มั่นใจได้ว่าการปรับลดดอกเบี้ยในรอบนี้ จะไม่ทำให้อัตราเงินเฟ้อกลับไปเร่งตัวขึ้น และเริ่มต้นปรับลดอัตราดอกเบี้ยนโยบายลงในเดือน ก.ย. นี้
อัตราดอกเบี้ยที่ลดลง จะส่งผลบวกต่อสินทรัพย์เสี่ยง (Risk assets) โดยสินทรัพย์ที่มีการปรับตัวขึ้นมากที่สุดในช่วง 6 เดือนหลังจากที่ Fed ปรับลดอัตราดอกเบี้ยนโยบาย คือ ตลาดหุ้น ซึ่งมักจะปรับตัวขึ้นราว 10% รองลงมาเป็นทองคำ และกองทุนอสังหาฯ (REIT)
อย่างไรก็ดี เมื่อพิจารณาปัจจัยด้าน Valuation พบว่ายิ่งระดับ P/E ของตลาดหุ้น ณ วันที่ Fed เริ่มต้นลดดอกเบี้ยสูงเท่าไหร่ ก็ยิ่งทำให้เปอร์เซ็นต์การปรับขึ้นของตลาดหุ้นลดลงเท่านั้น ปัจจุบันค่า Forward P/E ของตลาดหุ้นสหรัฐฯ (S&P500) อยู่ที่ระดับ 21 เท่า นับเป็นระดับที่สูงมากเมื่อเทียบกับรอบการปรับลดดอกเบี้ยในอดีต โดยเป็นรองเพียงรอบการลดดอกเบี้ยในปี 2001 ซึ่งเกิดวิกฤติ Dot-com ค่า Forward P/E อยู่สูงถึง 29 เท่า ซึ่งตลาดหุ้นในตอนนั้นปรับลดลงถึง -10% ในระยะเวลา 6 เดือนหลัง Fed ลดดอกเบี้ยครั้งแรก
ระดับ Valuation ของตลาดหุ้นสหรัฐฯ ที่แพงมาก ทำให้ Upside จากการปรับลดดอกเบี้ยมีจำกัด เราคาดว่ากระแสเงินลงทุนจะไหลเข้าประเทศในกลุ่ม Emerging markets ในแถบเอเชีย ที่ Valuation ยังอยู่ในระดับที่ถูก และมักจะปรับขึ้นสูงนำตลาดหุ้นประเทศอื่นๆ หลังการปรับลดดอกเบี้ยของ Fed </p>
</body>
</html>